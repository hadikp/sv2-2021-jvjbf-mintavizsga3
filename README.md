Vizsgafeladat

A feladatok megoldásához az IDEA fejlesztőeszközt használd! Bármely régebbi osztályt megnyithatsz.

Új repository-ba dolgozz! Ezen könyvtár tartalmát nyugodtan át lehet másolni (pom.xml, tesztek). Projekt, könyvtár, repository neve legyen: sv2-2021-jvjbf-masodik-reszvizsga-potpotvizsga. GroupId: training360, artifactId: sv2-2021-jvjbf-masodik-reszvizsga-potpotvizsga.

Ha ezzel kész vagy, azonnal commitolj, a commit szövege legyen: "init".

Az egyes feladatokat külön csomagba szervezd! A csomagneveket a feladat leírásában találod. Minden egyes feladathoz tartoznak előre elkészített teszt osztályok. Ezekkel a megoldásod helyességét ellenőrizheted.

A feladatra 3 órád van összesen!

Ha letelik az idő, mindenképp commitolj, akkor is, ha nem vagy kész! A commit időpontja alapján fogjuk ellenőrizni a megoldásod. Ha nincs commitod az idő lejárta előtt, akkor sajnos nem tudjuk értékelni a megoldásod!
File szűrés (20 pont)

Adott a usersinfo.csv állomány. Ebben szóközzel elválasztva szerepel soronként egy-egy felhasználónév, születési év és e-mail cím. A feladat az, hogy olvasd be a file tartalmát, majd egy új fájlba írd ki azoknak a felhasználóknak a felhasználónevét, akiknek a felhasználónevük és az e-mailcímük megegyezik (kis és nagybetű nem számít). A csomag, osztályok, attribútumok és metódusok elnevezését a teszt osztály alapján valósítsd meg!
Szavak (15 pont)

Készíts egy algorithms.Words nevű osztályt, melyben egy lista található, benne szavakkal. Legyen az osztályban egy metódus, amiben LEGALÁBB egy szót hozzá lehet adni a listához

Készíts egy algoritmust, ami kiszűri azokat a szavakat egy listába, amelyek pontosan egyszer szerepelnek!
Pályaudvar
1. rész (30 pont)

A következő osztályokat a railwaystation csomagba készítsd el!

Készíts egy Train absztrakt osztályt, amelynek attribútumai egy vonat neve (mint pl. "Erkel Ferenc Intercity") és a vagonjainak száma. Legyen az osztályban egy konstans attribútum is, amelyben eltároljuk, hogy egy vonat egy vagonjának hossza 15 méter. Figyelj arra, hogy a név attribútumot leszármazott osztályból is be kell tudni állítani (ehhez el is kell tudni érni)! Vonatot úgy lehessen létrehozni, hogy megadjuk a vagonok számát! Legyen még egy getTotalLength() nevű metódus az osztályban, amely visszaadja a vonat teljes hosszát (a vagonok számának és hosszának szorzata), valamint egy absztrakt metódus: int calculateTravellingPeople()!

Öröklődjön a Train osztályból egy PassengerTrain osztály! Ennek legyen egy további attribútuma: boolean hasDiningCar Kétféle módon lehessen személyszállító vonatot létrehozni: ha csak a vagonok számát adom meg, akkor a vonat nem kap nevet és nem is szállít étkezőkocsit. A másik módon való létrehozáskor meg kelljen adni a vonat nevét is, és ebben az esetben a vonat alapértelmezetten szállítson magával étkezőkocsit is! A calculateTravellingPeople() metódus megvalósításához tudni kell, hogy egy személykocsiban 70 ember utazik. A kétféle módon létrehozott személyszállító vonatok esetében a metódus kétféle értéket is adjon vissza: ha van a vonaton étkezőkocsi, akkor abban nem utazik senki, vagyis csak az összes többi vagont kell számításba venni (egy vonaton egy étkezőkocsi van). Ha viszont nincs a vonaton étkezőkocsi, akkor pedig minden kocsiban emberek utaznak.

A CargoTrain szintén a Train leszármazottja legyen. tehervonat létrehozásakor csak egy dolog fontos: a vagonok száma. A vonattal utazó szükséges kisérőszemélyzetet pedig úgy kell kiszámítani, hogy a vagonok számát el kell osztani 10-zel és lefelé kerekíteni. Olyan viszont nem lehetséges, hogy senki nem utazik kisérő személyzetként a vonattal, legalább 1 embernek mindeképpen mennie kell (ilyen esetben a metódus 1-et adjon vissza).

A RailwayStation osztály egy listában tartja nyilván az éppen bent álló vonatokat. Viszont a befogadó kapacitása véges, ezért csak akkor jöhet be az állomásra új vonat, ha a bent állók száma nem éri el a 10-et. (Vagyis csak ebben az esetben lehet a listához új vonatot adni.)
2. rész (25 pont)

A pályaudvaron a következő lehetőségeket kell még megteremteni:

    Legyen egy Train getLongestTrain() metódus, amely visszaadja a bent álló vonatok közül a leghosszabbat.
    Legyen egy int getHowManyTrainsHaveName() metódus, amellyel megkaphatjuk, hány névvel rendelkező vonat áll az állomáson.
    Végül legyen egy List<Train> getTrainsWithPassengersMoreThan(int number) metódus, amely visszaadja azokat a vonatokat, amelyek a megadott mennyiségnél több embert tudnak szállítani.
